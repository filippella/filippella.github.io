<h1 class="story-body__h1">የኮሮናቫይረስ ህመም ምልክቶችና በበሽታው ላለመያዝ ማድረግ ያለብን ጥንቃቄ</h1>

<div>
<figure><span><img src="image1.jpg" alt="አፏን ሸፍና የምታስል ሴት" width="976" height="549" data-highest-encountered-width="660" /><span>Image copyright</span><span>GETTY IMAGES</span></span></figure>
<p>የኮሮናቫይረስ በዓለም ዙሪያ ባሉ ከሰማኒያ በላይ አገራት ውስጥ ተዛምቶ 130 ሺህ ያህል ሰዎች በበሽታው የተያዙ ሲሆን ከ4 ሺህ በላይ የሚሆኑት ደግሞ ለሞት ተዳርገዋል።</p>
<p>በዚህም ሳቢያ ወረርሽኙ የወቅቱ የዓለም ሕዝብ ስጋት ሆኗል።</p>
<p>ስለዚህ ስለበሽታው ምንነትና እራስን ለመከላከል መደረግ ስላለበት ጥንቃቄ ጠቃሚ መረጃዎችን እነሆ።</p>
<h2>የኮሮናቫይረስ በሽታ ምልክቶች የትኞቹ ናቸው?</h2>
<p>የኮሮናቫይረስ የመተንፈሻ አካላት በሽታ ሲሆን ሲጀምር በትኩሳት ሲሆን በማስከተልም ደረቅ ሳል ይነረዋል። ከሳምንት በኋላ ደግሞ የትንፋሽ ማጠርን ያስከትላል፤ በዚህ ሳቢያም አንዳንድ በበሽታው የተያዙ ሰዎች የህክምና እርዳታ ሊያስፈልጋቸው ይችላል።</p>
<p>የእነዚህ ምልክቶች መታየት ግን በበሽታው የመያዝ ምልክት ላይሆን ይችላል። ምክንያቱም ምልክቶቹ ከተለመዱት የጉንፋንና የኢንፍሉዌንዛ ምልክቶች ጋር ተመሳሳይ ነው።</p>
<ul>
<li><a href="https://www.bbc.com/amharic/news-51247654">ስለአዲሱ ኮሮና ቫይረስ ማወቅ የሚገባዎ ነጥቦች</a></li>
<li><a href="https://www.bbc.com/amharic/51657311">ኮሮና ቫይረስ ከየት መጣ?</a></li>
</ul>
<p>ኮሮናቫይረስ የከፋ በሚሆን በት ጊዜ ኒሞኒያን፣ ሳርስን፣ የውስጥ አካላት ሥራ ማቆምን እንዲሁም ሞትን ሊያስከትል ይችላል።</p>
<p>በዕድሜ የገፉና አስም፣ የስኳር በሽታ፣ የልብ ህመምን የመሳሰሉ ቀደም ሲል የነበሩ የጤና ችግሮች ያሉባቸው ሰዎች በበሽታው ሲያዙ በጠና የመታመም ዕድላቸው ከፍተኛ ነው።</p>
<p>ሰዎች በበሽታው ከተያዙ በኋላ ምልክቶችን እስከሚያሳዩ ድረስ እስከ 14 ቀናትን ሊወስድ እንደሚችል የዓለም የጤና ድርጅት ገልጿል። ነገር ግን አንዳንድ አጥኚዎች ምልክት የማየቱ ነገር አስከ 24 ቀናት ድረስ ሊቆይ እንደሚችል ጠቁመዋል።</p>
<figure><span><img src="image2.jpg" alt="እጅን በሳሙና መታጠብ" width="976" height="549" data-highest-encountered-width="624" /><span>Image copyright</span><span>GETTY IMAGES</span></span></figure>
<h2>እንዴት እራሴን መጠበቅ እችላለሁ?</h2>
<p>የጤና ተቋማት እንደሚሉት በሽታውን ለመከላከል እጅን በመደበኝነት በደንብ መታጠብ እጅግ ጠቃሚ ነው።</p>
<p>እስካሁን በሽታው እንዴት እንደሚተላለፍ በእርግጠኝነት የሚታወቅ ነገር የለም። ነገር ግን የኮሮና አይነት ቫይረሶች በበሽታው የተያዙ ሰዎች በሚያስሉበትና በሚያስነጥሱበት ወቅት በሚያወጧቸው ጥቃቅን ጠብታዎች አማካይነት ነው።</p>
<ul>
<li><a href="https://www.bbc.com/amharic/news-51764786">የኮሮናቫይረስ በአዲስ አበባ ሆቴሎች ላይ ያጠላው ስጋት</a></li>
<li><a href="https://www.bbc.com/amharic/news-51734126">ኮሮናቫይረስ የሌሎች መድሃኒቶች እጥረትን ያስከትላል ተብሎ ተሰግቷል</a></li>
</ul>
<p>ስለዚህም ስናስልና ስናስነጥስ አፍንጫና አፋችንን በሶፍት ወይም በክርናችን እንሸፍን፤ ፊታችንን እጃችንን ሳንታጠብ አንንካ። በተጨማሪም ከታመሙ ሰዎች ጋር የቀረበ ንክኪ ከማድረግ መቆጠብ በሽታውን ለመከላከል ያግዛል።</p>
<p>የህክምና ባለሙያዎች እንደሚሉት የፊት መሸፈኛ ጭንብሎች የሚፈለገውን ያህል በሽታውን ለመከላከል አያስችሉም።</p>
<p><strong>'</strong><strong>የኮሮናቫይረስ አለብኝ ብዬ ካሰብኩ ምን ማድረግ አለብኝ?</strong><strong>'</strong></p>
<p>በበሽታው ተይዣለሁ ብለው የሚያስቡ ሰዎች አስፈላጊውን ምክርና የህክምና ድጋፍ ለማግኘት ለሚመለከታቸው የጤና ተቋማት ማሳወቅ አለባቸው።</p>
<p>በበሽታው ተያዞ ይሆናል ተብሎ ከሚታሰብ ሰው ጋር የቀረበ ንክኪ ከነበረዎት፤ እራስዎን ለተወሰነ ጊዜ ከሌሎች ሰዎች አግልለው እንዲቆዩ ሊነገርዎት ይችላል። ስለዚህ በበሽታው ከተያዙ ሰዎች ጋር የሚኖርን የቀረበ ንክኪ ማስወገድ ይኖርብዎታል።</p>
<p>በሽታው ከተከሰተባቸውና ከሌሎች አገራት የተመለሱ ከሆነ ምናልባትም ለተወሰነ ጊዜ እራስዎን አግልለው መቆየት ሊያስፈልግዎት ይችላል።</p>
<figure><span><img src="image3.png" alt="የኮሮናቫይረስ የህመም ምልክቶች" width="640" height="707" data-highest-encountered-width="624" /></span></figure>
<p><strong>ኮሮናቫይረስ ምን</strong><strong>ያህል አደገኛ ነው? ሊድንስ ይችላል?</strong></p>
<p>የዓለም ጤና ድርጅት ከ56 ህሙማን ላይ በሰበሰበው መረጃ መሰረት በኮሮናቫይረስ ከተያዙ አምስት ሰዎች መካከል አራቱ ቀለል ያሉ የበሽታውን ምልክቶች ብቻ ያሳያሉ። በዚህም መሰረት፡</p>
<ul>
<li>80 በመቶው ቀለል ያሉ ምልክቶችን ያሳያሉ</li>
</ul>
<ul>
<li>14 በመቶው ከባድ ምልክቶችን ያሳያሉ</li>
</ul>
<ul>
<li>6% በመቶው ክፉኛ ይታመማሉ</li>
</ul>
<p>ምንም እንኳን አሃዞቹ አስተማማኝ ባይሆኑም በበሽታው ከተያዙት መካከል የሚሞቱት ሰዎች ብዛት ዝቅተኛ እንደሆነ ተስተውሏል፤ ይህም ማለት በበሽታው ከተያዙ ሰዎች መካከል ከመቶው አንድ ወይም ሁለቱ ብቻ የሚሆኑት ናቸው ለሞት የሚዳረጉት።</p>
<p>በአሁኑ ጊዜ በሺዎች የሚቆጠሩት በህክምና ላይ ያሉ ሲሆን ሊሞቱ ይችላሉ። በዚህም ሳቢያ የሞት መጠኑ በመቶኛ ከፍ ሊል ይችላል።</p>
</div>
